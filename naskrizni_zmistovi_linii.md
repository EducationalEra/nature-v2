<div id="hypercomments_widget" class="js-hypercomments-widget invisible"></div>

Наскрізні змістові лінії
=============================================

<p>Компетентнісний підхід у навчанні, на відміну від предметно зорієнтованого, передбачає інтеграцію ресурсів змісту природничих та інших предметів на основі провідних соціально й особистісно значущих ідей, що втілюються в сучасній освіті: уміння вчитися, екологічна грамотність і здоровий спосіб життя, соціальна та громадянська відповідальність, ініціативність і підприємливість. </p>
<p>Для реалізації цих ідей виокремлено такі <b><i>наскрізні змістові лінії</i></b>: <i>«Екологічна безпека і сталий розвиток», «Громадянська відповідальність», «Здоров'я і безпека», «Підприємливість і фінансова грамотність»</i> що є спільними і для інших предметів, що вивчаються в старшій школі. </p>
<p>Ці лінії послідовно розкриваються у процесі навчання й виховання учнів, є спільними для всіх предметів і корелюються з ключовими компетентностями. </p>
<p>Змістова лінія <b><i>«Екологічна безпека і сталий розвиток»</i></b> реалізується на конкретних прикладах, що дають змогу учневі усвідомити причинно-наслідкові зв’язки у природі, її цілісність; важливість сталого (керованого) розвитку країни для майбутніх поколінь. Такі приклади надає матеріал про одержання й застосування речовин, збереження природних ресурсів – води й повітря, раціональне й ощадне використання природних нафти, газу, вугілля, колообіг хімічних елементів і речовин тощо. </p>
<p>Результатом реалізації цієї змістової лінії є не лише обізнаність учня із екологічними проблемами, а й усвідомлення можливості розв’язування цих проблем засобами природничих наук. Учень вчиться цінувати природні ресурси, від яких залежить його здоров’я, добробут, сталий розвиток країни; усвідомлює необхідність збереження чистоти довкілля; бере участь у відповідних заходах; екологічно виважено поводиться у довкіллі.</p>
<p>Реалізація наскрізної змістової лінії <b><i>«Громадянська відповідальність»</i></b> має сприяти становленню учнів як свідомих громадян, патріотів України, членів соціуму, місцевої громади, шкільного колективу.  На уроках учні ознайомлюються зі здобутками вітчизняних учених та їхньою громадянською позицією, оцінюють розвиток вітчизняного виробництва на основі досягнень природничих наук, навчаються працювати в команді, відповідально ставитись до завдань, визначених колективом, та ретельно виконувати свою частину роботи. У позаурочний час дбають про чистоту навколишнього середовища свого регіону, беруть посильну участь у реалізації соціально значущих навчальних проектів. Результатами, що засвідчують продуктивність реалізації цієї лінії, є усвідомлення учнями відповідальності за результати навчання, які можуть у майбутньому вплинути на розвиток країни; сумлінне виконання завдань у команді; раціональне використання природоресурсів; участь у захисті довкілля і збереженні його для себе та майбутніх поколінь.</p>
<p>Змістова лінія <b><i>«Здоров'я і безпека»</i></b> торкається більшості тем програми з курсу «Природничі науки», оскільки використання здобутків природничих наук упродовж усього життя людини тісно пов’язано зі здоров’ям і життєзабезпеченням. Послідовний розвиток цієї змістової лінії у змісті курсу дає учням змогу усвідомити, з одного боку, значення природничих наук для охорони здоров’я, а з іншого – можливу шкоду продуктів сучасної технології у разі неналежного використання їх. </p>
<p>У результаті реалізації цієї змістової лінії учень дотримується правил безпечної поведінки у шкільній лабораторії, побуті й довкіллі; усвідомлює залежність здоров’я від чистоти води, повітря, складу харчових продуктів; дотримується здорового способу життя.</p>
<p>Наскрізна змістова лінія <b><i>«Підприємливість і фінансова грамотність»</i></b> націлює учнів на мобілізацію знань, практичного досвіду і ціннісних установок у ситуаціях вибору і прийняття рішень. У навчанні такі ситуації створюються під час планування самоосвітньої навчальної діяльності, групової навчальної, дослідницької роботи, виконання навчальних проектів і презентування їх, розв’язування ситуативних вправ, вироблення власної моделі поведінки у довкіллі. </p>
<p>Розкриття наскрізної змістової лінії потребує позитивних зразків із історії розвитку природничих наук, діяльності вчених і підприємців. У результаті реалізації цієї змістової лінії учень усвідомлює важливість вивчення природничих наук; оцінює успіхи, досягнуті сучасним суспільством у наукових дослідженнях; переносить це ставлення на різні види своєї навчальної діяльності, поводження у довкіллі; свідомо обирає напрям навчання у старшій школі, виходячи з власних можливостей. </p>
<p>Реалізація наскрізних змістових ліній не передбачає будь-якого розширення чи поглиблення навчального матеріалу, але потребує посилення уваги до певних його аспектів. Провідні ідеї, на яких ґрунтуються наскрізні змістові лінії, втілюються у навчанні як у теоретичному змісті курсу, так і в практичній діяльності учнів, під час розв’язування завдань із реальними даними; виконання навчальних проектів, роботи з різними джерелами інформації; в позаурочний час вони реалізуються під час тематичних тижнів, участі в конкурсах (у тому числі дистанційних). </p>


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>